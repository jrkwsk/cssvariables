<!DOCTYPE html>
<html lang="en">
<head>
    <meta charset="UTF-8">
    <title>Bluetongue disease full text</title>
    <link rel="stylesheet" href="https://maxcdn.bootstrapcdn.com/bootstrap/4.0.0/css/bootstrap.min.css" integrity="sha384-Gn5384xqQ1aoWXA+058RXPxPg6fy4IWvTNh0E263XmFcJlSAwiGgFAW/dAiS6JXm" crossorigin="anonymous">
    <link rel="stylesheet" href="css/style.css">
    <link href="https://fonts.googleapis.com/css?family=Crimson+Text" rel="stylesheet">
    <link rel="stylesheet" href="../bootstrap_portf/font-awesome-4.7.0/css/font-awesome.min.css">
</head>
<body class="textbody">
    

<h2>Bluetongue disease</h2>
<br>
<br>
<h3>CZĘŚĆ 1.</h3>
<br>
<br>
<p>Oprawiony w żółtą safianową skórę trzystudwustronnicowy kalendarz, który wkrótce obiegnie świat (wasz podły świat), a jeszcze niedawno należący do Olgi (mojej Olgi), sprzedano na licytacji w Genewie za równowartość dwóch milionów euro. Jest znakiem czasów, gdy szczęśliwy nabywca – potentat komiksowy Carel van Blauwtong – mówi bez ogródek, iż przelicytowanie angielskiej karlicy Emmy Dick w marnym stopniu motywowały pobudki estetyczne. I oto, jak niebieski grzmot, bezwstydna zabawa z językiem po raz pierwszy uderza: „Bluetongue!”. Nie tylko bowiem w rodzinnej Holandii milionera, ale na całym naszym indoeuropejskim padole, „Bluetongue” i „Blauwtong” dzieli przysłowiowy rzut beretem. Jak sam ekscentryczny milioner przyznaje, kupnem kalendarza chciał sprezentować własnemu nazwisku luksusowy talizman. Tak też się stało: Carel van Blauwtong zadowolił rodowe ego, Emmę Dick pozostawiając na pastwę jej własnych, niedwuznacznych personaliów. Trudno skądinąd pozostać obojętnym wobec porażki Emmy, niepełnosprawnej artystki konceptualnej z londyńskiej Candycap Gallery. Historia tej silnej i zdeterminowanej kobiety sama w sobie stanowi materiał na bestseller, co jest w zasadzie jedynym pocieszeniem wobec jej nagłośnionego przez media upokorzenia. Emma Dick, chroma karlica, niegdyś przywykła do spacerów po Hyde Parku na grzbiecie automatycznej żyrafy; wyobraźmy ją sobie siedzącą pod wielkim rozdzwonionym telefonem, ten jeden cholerny milimetr za daleko, by go mogła odebrać. </p>
<p class="stars">*     *     *</p>
<p>Podarowałem Oldze safianowy kalendarz, bo jak kiedyś zauważyła, safian to piękne słowo, a ona nie ma nic safianowego. Działo się to w odległej epoce, gdy ludzie darzyli się zaufaniem, a kolor niebieski był barwą właściwą bogom i niebiosom. Jak safian, który ubóstwialiśmy najświęciej – ja i Olga. Wkrótce znaleźliśmy więcej takich wyrazów: majolik, cierń, indygo… Kolekcjonowaliśmy je pod materialnymi postaciami. Aż przyszedł czas na pojęcia abstrakcyjne – z tych udało się nam usidlić powab i wendettę, choć tę ostatnią forsowała Olga – po kryjomu, i jak się zresztą okazało – skutecznie.
	<p>Historię naszej miłości spisano takimi właśnie słowami. Ich ilustracje można odnaleźć w kalendarzu Olgi. Powab np. to była Olga pijąca wino. Wciąż mam przed oczami ten szkic, pierwszy, jaki ukazał się moim wygłodniałym oczom, gdy ośmieliłem się zapuścić w otchłań safianowego kalendarza.
<p>Rysunek poczyniono bladoniebieskim tuszem na nieprzypadkowej dacie 12 lipca (od której tym samym owa historia bierze umowny początek). Olga naszkicowała siebie siedzącą na podłodze mojej kuchni z wielką kulą u nogi. Resztę Olgi dekorował kieliszek czerwonego wina, najprawdopodobniej Côtes du Rhône, którego notabene zostało po niej pół spiżarni. 
<p>-	Będziesz w domu? – pytała z nonszalancko dorysowanej chmurki. – Bo ja tutaj czekam.
<p>-	Na kogo? – niemo dopytuję po raz setny.
<p>-	Tego akurat nie mogę ci powiedzieć. Ale wolałabym, żebyś wyszedł. 
<p>-	Nie wyjdę.
<p>-	To nie wychodź. Ja i tak tutaj czekam.
<p>Olga pijąca wino była powabem wyjętym z estetyki Degasa. Raz, krótko po powrocie Olgi z Francji, zapatrzyła się na nią piękna kobieta, aktorka Teatru Wybrzeże. Pamiętam, że było to na tarasie Ferbera, niedaleko Bramy Wyżynnej (która wkrótce zyska przydomek Niebieskiej). Kobieta podeszła do Olgi i zapytała dyskretnie: „Przepraszam, gdzie pani...” – „...nauczyła się tak pić wino?” – byłem pewien, że dokończy, bo jej oczy jak zahipnotyzowane wpatrywały się w kruchy kieliszek, lewitujący ułamek milimetra od palców Olgi. Aktorka tymczasem zadała inne pytanie: „Gdzie pani ścinała włosy?”. „W Salon-de-Provence” – uśmiechnęła się Olga, a tamta bezradnie odwzajemniła uśmiech i co miała zrobić – odeszła, zachodząc w głowę, gdzie mógł się mieścić ów tajemniczy salon. 
<p>Salon-de-Provence, południowa Francja. Tak się składa, że w Salon-de-Provence akurat naprzeciwko fryzjera stoi Dom Nostradamusa. Olga spędziła tam pół roku, oprowadzając turystów po średniowiecznych eksponatach, sposobnym było więc w końcu ściąć włosy. Olga nauczyła się je czesać na dziewczęcy sposób. Także w Salon-de-Provence nauczyła się pić wino małymi, namiętnymi łykami. Wielu rzeczy nauczyła się Olga we Francji, choć nie o wszystkich chciała mówić. Nie podlega wątpliwości, że to od maczanych w winie francuskich fonemów jej usta spuchły tak zmysłowo. Pamiętam, że witając się z nią na tamtejszym dworcu, miałem wrażenie, że nie całuję Olgi, lecz istotę między mną i Olgą pośredniczącą, nasze prywatne medium. 
<p>-   Czekam tu i czekam – szeptała teraz ta istota. 
<p>-	Na kogo czekasz? – ponawiam swoje niezadane nigdy pytanie, a ona niezmiennie tkwi w prostym kącie ścian mojej kuchni i właśnie ma zanurzyć usta w czerwonym winie, zupełnie jak wtedy, w Ferberze. – Czy to jakaś ważna osobistość? – dopytuję.
<p>Zamiast upić z kieliszka, prycha i mówi:
<p>-    Nicolas Sarkozy.
<p>Sądzę, że Olga już po powrocie z Francji była chora, a język miała delikatnie sinoniebieski.
<p class="stars">*     *     *</p>
<p>Z Olgą zaczynało się od wina i kończyło na winie. Jest wiele marek, które lubiła: od zmyślnego Côte z kotem, taniego jak barszcz, po zmysłowe Côtes du Rhône, lekarstwo dla duszy. Gdy kochałem Olgę tak bardzo, jak tylko ją potrafiłem kochać, gdy kochałem Olgę tak szalenie, by chcieć wybiegać za nią z domu i okrężną drogą gonić po gdańskich zaułkach, gdy tak właśnie po moim Gdańsku ganiałem za moją Olgą, ona skrupulatnie reżyserowała nasz koniec. 
<p>I jak to Olga – upijała się winem, nie zważając na toczącą ją podstępnie chorobę. 
<p>Trudno pogodzić się z faktem, że historie naszych win, naszych gonitw po Głównym Mieście, rozgrywające się w radle ulic Chlebnickiej, Piwnej i Tkackiej, że te historie sprzedano w Genewie za psie pieniądze. Tak, za psie pieniądze! Mógłbym dowoli się pocieszać, że one na zawsze ze mną zostaną, bo przecież zapadły mi w pamięć i wryły się w serce, ale sacre bleu! to nieprawda. Nigdy nie będą do mnie należeć, co mnie zrównuje z przelicytowaną brutalnie Emmą Dick. 
<p>A propos, numer do Candycap Gallery również znalazł się w kalendarzu Olgi. Sam pan Carel van Blauwtong naniósł go na mapę dziejów moich i mojej ukochanej, na ten skomplikowany zapis uczuć, który przez prawie cztery lata misternie tworzyliśmy. Zrobił to oczywiście za moją zgodą, zrobił to zbytkowną stalówką zaledwie chwilę temu.</p>
<p class="stars">*     *     *</p>
<p>Mamy tu jej kalendarz: żółty, o okładce nieco wytartej, lecz wciąż niezwykle delikatnej, wszak wyłożono go najwyższej jakości wołową skórą. By zacząć opowieść, pokazuję panu Carelowi van Blauwtong pierwszy rysunek, na jaki się natknąłem. Szkic z 12 lipca.
<p>-	Sarkozy – kolejny raz uśmiecham się niemo do Olgi.
<p>Ona niezmiennie siedzi na ciemnej podłodze mojej kuchni i widzę, że jej usta powoli wycałowują z kieliszka głęboką czerwień Côtes du Rhône.
<p>-	Któryś z Sarkozych – mówi niedbale.
<p>-	Któryś z Vincentów – podejmuję wspomnienie.
<p>To akurat wydarzyło się w Arles, 40 kilometrów na zachód od Najelegantszego-Salonu-Prowansji. Pojechaliśmy do Arles na wystawę van Gogha. W okrągłej sali, do której schodziło się z umieszczonych pośrodku schodów, rozwieszono autoportrety mistrza, dziewięć albo dziesięć niezwykle do siebie podobnych autoportretów. Po kilku rundach Olga poprosiła, żebyśmy na sekundę wrócili „do tego pierwszego”, a ja, nieco znudzony, spytałem, skąd do cholery mam wiedzieć, który był pierwszy, gdy wszystkie są identyczne. Wtedy Olga zaprowadziła mnie przed żółto-niebieskie płótno, wspięła się na place. Moje rumiane ucho w napięciu wyczekiwało muśnięcia jej zmysłowym szeptem, lecz zamiast tego odebrało niespodziewane ugryzienie! Krzyknąłem na całą salę, złapałem się za drętwą, zmaltretowaną małżowinę. Ludzie spojrzeli na nas z zachwytem. Jakiś fotograf uwiecznił na zdjęciu, jak stojąc przed samym zdeaurytowanym Vincentem, rozcieram zbolałe ucho. 
<p>Tak Olga tresowała mój odbiór sztuki w Arles. 
<p>Teraz wyjmuje z torebki podręczny klucz francuski-korkociąg, drapie się nim po skroni.
<p>-	Nie mogę ci powiedzieć, na kogo czekam. Ale kimkolwiek jest, proponuję, byś pozwolił nam spotkać się w cztery oczy.
<p>-	Tête-à-tête w moim domu tylko ze mną – mówię stanowczo. – Jeśli masz inne plany, bardzo cię proszę, zabierz całe to obrzydliwe Côtes du Rhône, które tu po tobie zostało, a potem bądź uprzejma wyjść. 
<p class="stars">*     *     *</p>
<p>Nie od razu udało mi się z pogmatwanego kalendarza wysupłać spostrzeżenie, że Olga miesiącami tkała sieć intrygi, w którą miałem wpaść. Jak marna mucha wpada w pajęczą sieć. Niebieskim tuszem systematycznie czyniła notatki i grafy, niczym mistrzyni ceremonii szykowała każdy szczegół naszego rozstania. Mam tu jej rysunki, jej plany, mam paragony za tusz, za wino i konfekcyjne dodatki. Czasem zastanawiam się, czy przypadkiem nie opłaciła statystów. Na tę myśl Carel van Blauwtong podśmiewa się wespół ze swoim wielkim cygarem. Cóż, będąc milionerem łatwo o dystans do świata, nawet do świata pogrążonego w epidemii, która w każdej chwili może cię z niego zmieść. 
(Z wielką ochotą obejrzałbym sobie jego język, ale wygląda na to, że na razie nie dostąpię takiego zaszczytu.).
<p>Dlaczego Olga odegrała to przedstawienie? – zastanawiamy się wspólnie w apartamencie van Blauwtonga w holenderskim miasteczku Lelystad, które – jak lubi zaznaczać milioner – „gdy on się rodził było litoralem”. Dlaczego Olga podjęła swój niecny plan? Czy choroba pomieszała jej w głowie? Czy może Olga uznała, że zbyt upokarzającym byłoby dla nas rozstawać się „zwyczajnie”? Do zwyczajnych rozstań nie chce się wracać po latach przy lampce dobrego wina.
<p>Jednej, sentymentalnej lampce. „I na tym na razie poprzestaniemy” – jak mawiał mój mentor, profesor Brzuszek. Wdzięczny jestem losowi, że dał Oldze sposobność poznać tego wielkiego człowieka. Do spotkania doszło podczas bodajże najszczęśliwszego, najpełniejszego w moim życiu wieczoru, na uroczystej kolacji wieńczącej pierwszy etap projektu „Bluetongue Disease”. Dziewięciu wybitnych badaczy z całej Europy przybyło na wystawny bankiet w Hotelu Neptun. Dziewięciu mędrców nie mogło wyjść z podziwu, jak zaawansowane są nasze badania. Pamiętam zwłaszcza Rosjanina z Wołgogradzkiej Akademii Medycznej, który niezwykle emocjonalnie przyjął moją smutną prognozę, przewidującą rychły wybuch pandemii. „O, Materdej!” – powtarzał, szlochał, chwytał mnie za ramię (nie sądzę, by z jego językiem było wszystko w porządku). Co jednak najbardziej z tamtego wieczoru utkwiło w mojej pamięci to widok Olgi rozmawiającej z profesorem Brzuszkiem. Wciąż  mam ich przed oczami, jak debatują w kuluarach – Olga z lampką wina, profesor z dłońmi splecionymi na uczonym sadełku. Rozprawiali zapewne o perspektywach, które wkrótce miały się przede mną otworzyć: kongresy, granty, stypendia… Myślę, że szczerze się polubili. Tym większa szkoda, że więcej się nie spotkają.
<p class="stars">*     *     *</p>
<p>W kalendarzu nie znajdujemy co prawda żadnych ku temu poszlak, lecz jestem więcej niż pewny, że to przy tamtej rozmowie musiała w Oldze zaświtać owa genialna idea nadania bluetongue disease nowego, wirtualnego wymiaru. Byłby w błędzie ten, kto by uważał Olgę za jedną z kobiet, które z uwagą, lecz bez większego zaangażowania obserwują zawodowe osiągnięcia swoich partnerów. Olga wiedziała, że bluetongue disease miała być dla mnie przepustką do świata nauki i było dla niej oczywiste, że świetlista droga sukcesu, na którą wkraczałem, odmieni także jej życie. Pierwsze kroki zostały poczynione: nieuchronnie zbliżał się termin mojego wyjazdu na stypendium, papiery z wybornymi referencjami czekały na biurkowej kupce niczym pocztowe gołębie, a ja nie ustawałem w projektowaniu naszej wielkiej przyszłości. Naszej wspólnej wielkiej przyszłości („wspólnej” musi brzmieć dla pana wyjątkowo boleśnie – słusznie zauważa Carel van Blauwtong; niemo przyznaję mu racę). Bo przecież to, co moje, miało być i jej udziałem. Choć Olga nigdy nie dała tego po sobie poznać, dziś wiem, że owładnęła nią zazdrość. Dlatego postanowiła uprzedzić fakty. To co moje postanowiła uczynić swoją własnością, zuchwale otworzyć to na świat. 
<p>Najpierw postanowiła się ze mną podroczyć. Zagrożenie epidemią stawało się trudne do zbagatelizowania; pośród ludzi mnożyły się niebieskie języki, na co rzetelnie, a czasem może nawet nieskromnie zwracałem Oldze uwagę. Dziś z mieszanymi uczuciami wspominam pudełko czekoladowych kocich języczków wręczone mi na urodziny. Z zapartym tchem odnajduję w kalendarzu stronę wydartą z atlasu zwierząt o wymownym nagłówku: „Jaszczur błękitnojęzyczny”, którą Olga musiała ukraść z księgarni na Garncarskiej, o mnie i o bluetongue disease rozmyślając. Widać w tym kalendarzu, że karykatury błękitnych języków zajmowały Olgę od dawna. Z panem Carelem oglądamy te strony jak zaczarowani: mnożą się przed nami atramentowe jęzory ubrane w barokowe ramki i sztukaterie, jęzory w niegodnych konstelacjach, i oto staje się jasne, że Oldze nie tylko ze mną zachciało się igrać. 
<p>Olga zaigrała z przeklętą bluetongue disease.
<p>W tym zresztą tkwił sens jej wielkiego artystycznego przedsięwzięcia. Gdy wybuchła epidemia, Olga gładko wtłoczyła ją w nieuznający pokory świat wirtualny. Internetowy portal, na którym zakażeni wirusem zakładali profil ze zdjęciem swojego błękitnego języka, by móc beztrosko dodawać znajomych, stał się tego projektu najdoskonalszą sublimacją. Śmiertelna choroba zaczęła być popularna, a nawet – język mnie świerzbi, by rzec (lecz nie rzeknę) – trendy. Strona Olgi szybko znalazła się w dziesiątce najczęściej odwiedzanych witryn w kraju. A ludzie chorowali i umierali już nie tylko tu. Przypadki bluetongue disease zaczęto odnotowywać w Wielkiej Brytanii, Irlandii, Holandii, w Niemczech... Dorastające w konsekwentnym oddaleniu od świata rzeczywistego pokolenie Y dotąd nie widziało takiej epidemii i chyba niezupełnie wiedziało, jak się do niej odnieść. Toteż musiał się znaleźć ktoś obdarzony odpowiednim tupetem, by światu wirtualnemu oddać należną mu część z pączkującej zarazy. Tą pomysłową osobą była rzecz jasna Olga. 
<p>Powodzenie portalu www.bluetongue.me rozlało się wkrótce na cały świat. Nie pomijajmy jednak ironicznego aspektu tego przedsięwzięcia. Należy powiedzieć jasno: celem Olgi nie było stworzenie li tylko awangardowego portalu społecznościowego. Bluetongue.me miało skłaniać do gorzkiej refleksji nad światem, wyrastało bowiem ze śmiertelnej (wtedy już to wiedzieliśmy), zagrażającej ludzkości choroby! To się Oldze niewątpliwie udało, www.bluetongue.me to była wielka groteskowa rzecz, życie w oderwanym od „tu i teraz” cyberświecie zostało wyszydzone arcycelnie. 
<p>Niestety dzieło sprzykrzyło się samemu mistrzowi i oto Olga, znudzona ćma krążąca nad malowaną świecą, spaliła się w jej prawdziwym (sic!) płomieniu.
<p class="stars">*     *     *</p>
<p>A przecież pamiętam te zimowe wakacje w L’Ours, gdy tak beztrosko sunęliśmy po francuskich stokach, lawirując między przestrogami losu niczym najwytrawniejsi slalomiści. Olga, pędząca na krechę po zboczu lodowca, Olga i ja – samotni narciarze na stromym jęzorze gleczera. Pamiętam zdradliwy zakręt, na którym jak żywo widziałem Olgę spadającą w białoniebieską przepaść (przez jedną chwilę tylko ja i mój strach istnieliśmy na alpejskiej turni). Szczęśliwym zrządzeniem losu Olga nie spadła, poobijała się jedynie o siatkę ochronną. Śniegowe sanie zabrały nas do ambulatorium jak królewską parę, która – w co odzyskiwaliśmy wiarę – będzie odtąd żyła długo i szczęśliwie. 
<p>Tu obok chichotu Carela van Blauwtonga wyraźnie słyszę chichot losu. Kartkujemy kalendarz Olgi w poszukiwaniu choćby śladu wspomnień z Alp. Niestety, owo zdarzenie Olga w całości wyparła – z umysłu i z kalendarza. Zamaszysty wpis treści: „Obsesja” przypomina mi natomiast naszą rozmowę w ursańskim ambulatorium krótko po feralnym zjeździe. Zmarznięta na kość Olga trzęsła się w moich ramionach, gdy ja próbowałem ją przekonać, że cała historia z portalem może źle się skończyć, że epidemia jest sprawą poważną (wśród tamtejszych pacjentów także wyłowiłem kilka osób dotkniętych chorobą!). Tym razem to Olga podeszła do sprawy zbyt emocjonalnie. Roztrzęsiona posunęła się nawet do sugestii, jakoby portal był zwyczajną prowokacją, zaczerpniętą z mojej „obsesji”. Tak, myślę, że to wtedy po raz pierwszy użyła terminu „obsesja”. „To ja chcę być twoją obsesją, twoją bluetongue disease” – dopowiedziała znacznie później, krótko przed rozstaniem. A może powiedziała: „Nie dopuszczam innych obsesji niż ta na moim punkcie”, nie pamiętam najlepiej. Także w jej kalendarzu nie odnajdujemy dokładnego sformułowania.
<p class="stars">*     *     *</p>
<p>Na chwilę odłóżmy safianową księgę. Carel van Blauwtong chce wiedzieć, jak to właściwe było z bluetongue disease, jakie są hipotezy wybuchu epidemii. Pozwólcie, że nie zapuszczając się w naukowe meandry, wyjaśnię mu (wyłącznie na piśmie!), iż wcześniej – istotnie – choroba ta atakowała tylko bydło: świnie, krowy, owce, wielbłądy i inne przeżuwacze. Później nastąpiło coś, co lubimy nazywać mutacją graniczną. Borderline Bluetongue Virus (BBV) stał się czynnikiem zaraźliwym i przystąpił do skomasowanego ataku na ludzi. Przypomnę, że moja aplikacja stażowa, wsparta przypadkiem klinicznym zakażonej przez jałówkę siedmioletniej dziewczynki z Kociewia, była opracowaniem w tej materii bezprecedensowym. „Tytuły naukowe czuje się nad panem w powietrzu” – pozwolę sobie po wtóre zacytować nieodżałowanego profesora Brzuszka. 
<p>Mówiąc to na pewno się nie spodziewał, że niespełna rok później będzie ze sztywnym jęzorem gnił w ziemi. Cóż, przynajmniej nie gnije sam, a w towarzystwie moich niedoszłych tytułów.
<p>Nie wiem, czy fakt, że sam przeżyłem epidemię będę kiedykolwiek postrzegać jako dar od losu. Przeczuwam, że podła zaraza zabrała mi więcej, niż to, co w swoim życiu zdołam jeszcze zdobyć. Nie chodzi tylko o Olgę, nie chodzi o odwołane stypendium i naukową klapę, czy o te chwile grozy, jakie każdego dnia fundowała mi szalejąca za drzwiami dżuma. W myślach wciąż zmagam się z bolesnymi pomówieniami! Już na początku epidemii zaczęli się wokół mnie kręcić tacy, co to tu i ówdzie nie omieszkali przebąknąć, że przecież „wirus, laboratorium... a może eksperyment?”, nieśmiało w moją stronę szykany swe kierując. Mam na myśli choćby bezczelną N. (Niefrasobliwą) – koleżankę Olgi z czasów studenckich, która swą nieco przydługą a obfitującą w tego rodzaju domysły wizytę w moim domu zwieńczyła ostentacyjnym wypiciem butelki płynu do płukania ust. Los zdobył się na tę odrobinę sprawiedliwości, że ona i jej podobni oszczercy ulegli śmiertelnej chorobie, a ja – choć w męczarni i osamotnieniu – przetrwałem. 
<p class="stars">*     *     *</p>
<p>Gdy profil Olgi pojawił się na www.bluetongue.me,  epidemia była mocno zaawansowana. Pozwoliło to Oldze w krótkim czasie zebrać ponad pięć tysięcy tak zwanych znajomych. Istny konglomerat oryginałów. Kilka podobizn możemy znaleźć też w kalendarzu: od Honoraty, menadżerki Café Mon Balzak, przez wspominaną wcześniej przyjaciółkę z wydziału grafiki, Niefrasobliwą (ta umierała podobno w wyjątkowych męczarniach), aż po panią Aldonę, portierkę z akademika ASP, która w ucieczce przed chorobą napiła się werniksu. Wobec tych zdarzeń życie Olgi biegło „na blutongu” z właściwą sobie przekłamaną lekkością – podobnie jak życie innych użytkowników portalu. Zmieniały się statusy, pęczniały galerie języków, migały nieliczne reklamy (głównie preparatów witaminowych i płukanek do ust). Aż nagle data ostatniego logowania stanęła w miejscu i wszystko jasne: Olga odeszła.
<p>Mamy tu jej kalendarz, przeglądamy go uważnie, wokół poldery i depresja służą krajobrazem jakże adekwatnym. To włości Carela van Blauwtonga, który nad oglądaniem kalendarza więcej niż czuwa – on w tym akcie życzliwie mi przewodzi. „Mam coś dla pana – mówi – coś specjalnego, proszę się trzymać”. Jego możne palce z widocznym pożądaniem kartkują ostrożnie safianową księgę, przenoszą nas na poprzednie strony i oto nowe esy-floresy migoczą przed oczami, a naraz gdzieś między nimi – moje imię, moje najprawdziwsze, znane z listów Olgi i lodówkowych notatek, przywołane jej wytwornym charakterem pisma wraz z numerem telefonu (siódemka bez daszka, którą tak uwielbiałem). Zapisek Olgi świadczy niezbicie o moim istnieniu w jej świecie. 
<p>Mówiąc prościej, dziwne to uczucie: Olga odeszła, ja pozostałem.
<p class="stars">*     *     *</p>
<p>Gdy odeszła, zaczęły o niej krążyć miejskie legendy, którym nie dawałem wiary. Zaledwie jedną z nich darzę pewnym sentymentem, tę zaś głoszącą, że Olga rozpłynęła się jak burzowa chmura, pozostawiając po sobie tylko kwaśne deszcze. Ostatni taki opad odbarwił zachodnią ścianę Bramy Wyżynnej (podobno teraz mówi się o niej „Niebieska”). Jeśli się nie mylę, stało się to na dwa dni przed zaplanowanym przeze mnie wyjazdem. 
<p>W istocie, zdecydowałem się opuścić toczony epidemią kontynent. Ze zdziwieniem odkryłem, że linie lotnicze wciąż oferują rejsy na portugalskie Azory. Nic nie stało na przeszkodzie, bym właśnie tam rozpoczął nowe życie. Do formalnego rozstania między mną i Olgą nie doszło, bo nim zdążyliśmy się rozmówić, pół świata było wtajemniczone w jej śmierć. Ale przecież istnieje teoria, jakoby dusza, którą zbyt nagle oderwano od ciała, wracała co jakiś czas celem uporządkowania ziemskich spraw. Tego rodzaju zjaw nie brakowało w owym czasie w Gdańsku. Miasto roiło się od widm z błękitnymi językami, snujących się po ulicach i przesiadujących na przedprożach. Wiedziałem, że spotkanie Olgi nie zdziwiłoby mnie. Może dlatego koniec końców wypełniłem jej okrutny plan.
<p>Porządnie, jak rachunek sumienia, kompletowałem bagaż. Po kilku godzinach pakowania stało się dla mnie jasne, że Olga przywarła do mnie jak skóra, bez której nowy początek pachniał starą klapą. W całym mieszkaniu szukałem tej przedwcześnie i może zbyt brutalnie zrzuconej powłoki. Z walizki ziała bolesna dziura po Oldze, nie dopuszczająca substytutów. Im dłużej próbowałem przymierzać do niej przedmioty teraz równie absurdalne i wyzute ze znaczenia jak ukochany niegdyś cierń, jak majolik czy klucz francuski-korkociąg, tym bardziej sobie uświadamiałem, że szukam niezastąpionego.
<p>Wtedy spostrzegłem, że coś spokojnie leżało na moim zagraconym biurku, coś tam na mnie czekało. Cierń, majolik, indygo. Powab, wendetta. Safian: żółty kalendarz Olgi. 
<p class="stars">*     *     *</p>
<p>Olga uwielbiała gryzmoły, widać to po tym pękającym w szwach kalendarzu, który natychmiast zacząłem kartkować. Robimy to teraz po raz enty z panem van Blauwtongiem i stwierdzamy jednomyślnie: Olga uwielbiała gryzmoły. Spotkania służbowe przeplatają się z kwiecistymi girlandami, numery telefonów więzną w zamkowych wieżach, listy sprawunków ozdabiają szykowne miniwykroje. Ich analizę pozostawmy na inną okazję. Teraz w błękitnym gąszczu pobrodźmy raz jeszcze znanym tropem od daty 12 lipca, gdzie Olga pije wino, przez kartkę sąsiadując z Sarkozym, poprzez kocie języczki, jaszczura, Hotel Neptun, zmierzając do strony, na której niespodziewanie odnajdujemy numer telefonu Carela van Blauwtonga: 20-11-20-11, numer – jak podaje właściciel – od pewnego czasu nieaktualny.
<p>Pomysł skontaktowania się z holenderskim milionerem podsunęła Oldze znajoma, nigdy nie doszedłem jednak, która (czyżby N., Niefrasobliwa?). Olga przyznała, że sama nie wpadłaby na objaśnione tu wcześniej, tak oczywiste językowe pokrewieństwo („bluetongue” – „Blauwtong”). To życzliwa koleżanka zasugerowała Oldze, by u miliardera poszukać mecenatu dla rosnącego w siłę portalu. Pamiętam wielki entuzjazm Olgi. Zaproponowała mi spotkanie z van Blauwtongiem i pomysł ten przypadł mi do gustu, bo wspólne lata z Olgą wyczuliły mnie na dostrzeganie tych niepowtarzalnych blasków codzienności, do których ona tak kochała docierać. Oto ja, wielki naukowiec, kandydat do Nagrody Nobla za wkład w poznanie bluetongue disease, spotykam się z milionerem Carelem van Blauwtongiem i obaj wytykamy do zdjęcia kwitnące języki. Doskonała prasa.
<p>Dziś to raj utracony, bynajmniej nie dlatego, że ściągnięcie krezusa graniczyło z cudem i trwało dostatecznie długo, bym nawet o tak pociągającej języczej fantazji zdążył zapomnieć – o, nie! Wiemy, że cud istotnie się wydarzył: Carel van Blauwtong zawitał do Gdańska, niestety przywiózł ze sobą tylko – proszę wybaczyć, ale trudno to nazwać inaczej – kalekiego pecha.
<p>Tutaj pan Carel zapewnia, że ani przez chwilę nie pożałował tej wyprawy do jądra ciemności. Miasto pustoszyła epidemia. Był luty – zamarzły rzygacze na ulicy Piwnej, nieprzyjaźnie wynicowując lodowe jęzory. Holenderski milioner przechadzał się wzdłuż kamiennych bazyliszków i przypuszczałoby się, że robił to w towarzystwie goszczącej go Olgi, że razem zbierali kwiatki kamiennych detali z przedproży czy złotych plomb Zbrojowni. Nic bardziej mylnego: Carel van Blauwtong przechadzał się po wyludnionym mieście z jakąś przywleczoną przez siebie zagraniczną kreaturą. Olgi tu już nie było. Pierwszą osobą, jaką napotkało tych dwoje w niecodziennej przechadzce był pucołowaty ochroniarz, sterczący przed jedyną w całym mieście czynną kawiarnią. 
<p>Ten również znalazł swoje miejsce w kalendarzu Olgi. Stoi przed Café Mon Balzak jak socrealistyczny pomnik i z dorysowanego dymka oznajmia ochoczo: „Praca chroniona”.
<p class="stars">*     *     *</p>
<p>Obok tego lokalu wielokrotnie przebiegałem, goniąc za Olgą. Wspomniane wcześniej gonitwy po mieście uprawialiśmy dość długo, by nieco więcej tu o nich opowiedzieć. Wybiegając za Olgą, unikałem wszelkiego rodzaju regularności. Wybierałem przeróżne dni tygodnia, rozmaite pory dnia, nad okazje przedkładając bezokazje. Chciałem, by każde niespodziewane rzucenie się w ramiona Olgi pozostawało dla niej niespodziewane. Raz kierował mną impuls, kiedy indziej zmuszałem się do pozostania w domu, nie chcąc, by moje przebieżki stały się rutyną i przysporzyły Oldze rozczarowań. Muszę przyznać, że z czasem coraz trudniej było mi podejmować upragnione wyzwanie, miałem bowiem świadomość, że nigdy dotąd nie zdarzyło mi się z Olgą minąć. I tak było do samego końca: nigdy nie zdarzyło mi się z nią minąć albo jej nie dogonić. Owszem, przeganiałem ją i odnajdywałem dopiero w drodze powrotnej, gubiłem Olgę w ciasnych uliczkach i dopiero na przystanku brałem w ramiona. Z każdym kolejnym razem dawałem Oldze więcej czasu, coraz później wybiegałem z domu, coraz wyżej stawiałem sobie poprzeczkę. Te minuty napięcia spędzałem przylepiony do drzwi wyjściowych, w myślach pielęgnując rytm lekkich kroków Olgi, niosących ją wzdłuż ulicy Chlebnickiej, obok Domu Angielskiego – akademika ASP z chrapiącą panią Aldoną, obok Café Mon Balzak, gdzie co rano brała kawę na wynos i nabierała ochoty na wieczorną lampkę wina, dalej ulicą Piwną obok pasmanterii, gdzie mogła przejrzeć się w wystawowym lustrze, wreszcie mijając Zbrojownię i wbiegając w Tkacką, i szybko, nim Olga minie narożny kantor, nim odwróci się, pozdrawiając Długi Targ spod Złotej Bramy, nim minie Katownię... 
<p>Jeden z tych razów gdy za nią wybiegłem, musiał się wreszcie okazać ostatnim. Nie pamiętam szczegółów tamtej gonitwy, ale pamiętam doskonale, że gdy Olga po raz ostatni wpadła w moje objęcia, miała język zupełnie niebieski.
<p class="stars">*     *     *</p>
<p>Pora powoli oswajać się z telefonem. Pora przytoczyć tę scenę, której okrucieństwo chyba naprawdę pomieszało mi języki i myśli. Carel van Blauwtong już coś przeczuwa; rozsiada się wygodnie w fotelu, cygaro tli się jednostajnie, miło, wokół krajobraz po bluetongue disease, obrazek z życia po życiu. Co jeszcze pragnąłbym o panu Carelu dodać nim wokół zabrzmi mój blues: jest humanistą, człowiekiem wielkiego autorytetu i niezrównanej odwagi. W atłasowym szlafroku pokazuje mi ciągnące się po horyzont poldery, depresje, i bez wahania, ruchem urodzonego hazardzisty zgarnia to wszystko do nas, do wytwornego wnętrza apartamentu w Lelystad. 
<p>Teraz kolej na mnie. Zadanie polega na tym, by słowami Olgi zrekonstruować zarys jej obrzydliwego planu, zapisanego w wartym tyle a tyle żółtym kalendarzu (Carel van Blauwtong właśnie umieszcza go w sejfie). Przypisy pozostają do mojej dyspozycji. Zanim przystąpię do dzieła, niech jedno będzie jasne: nie jestem pisarzem. Jestem naukowcem. Pan Carel zabrania mi postrzegać niefortunnego biegu mojej kariery w kategoriach porażki. Nic straconego – przekonuje. Gdy sprawa się wyciszy, wrócimy do przerwanych badań. Nie musi dodawać, że dla błyskotliwego naukowca, którym na litość Boską nie przestałem być, do dyspozycji pozostają referencyjne jednostki z Amsterdamu czy Rotterdamu. Nawet z Superdamu, jeśli tylko zajdzie potrzeba – dodaje pan Carel. 
Poczucie humoru ma doprawdy wyśmienite.

<br>
<br>
<h3>CZĘŚĆ 2.</h3>
<br>
<br>
<p>Choć od dawna mnie tam nie było, dla niego nadal siedziałam na kuchennej posadzce. Siedziałam udekorowana kieliszkiem ulubionego Côtes du Rhône, bo wina – jak wiadomo – zostało po mnie pół spiżarni. Rzecz działa się w prostym kącie ścian, w przeddzień jego wyjazdu na Azory, gdzie chciał układać sobie życie beze mnie. Siedziałam z wielką kulą u nogi; tą kulą była moja srebrna torebka.
<p>-	Będziesz w domu? – pytałam. – Bo ja tutaj czekam.
<p>-	Na kogo?
<p>-	Nieważne, ale wolałabym, żebyś wyszedł.
<p>-	Czy to jakaś ważna osobistość?
<p>-	Ta – prychnęłam, upijając nieco z pękatego kieliszka. – Nicolas Sarkozy.
<p>-	Sarkozy – powtórzył. – A może sam Carel van Blauwtong?
<p>Gdy to usłyszałam, mogłam tylko parsknąć śmiechem. 
<p>-	Wiesz, dlaczego nie potrafimy być razem? – zapytałam bezczelnie. – Bo ja nie dopuszczam innych obsesji niż jedna jedyna: na  m o i m  punkcie.
<p>-	A ja nie dopuszczam innego tête-à-tête w tym domu niż moją twarzą w twoją twarz. 
<p>Ta kategoryczność w jego głosie trochę mnie zaskoczyła.
<p>-	Dlatego jeśli masz inne plany – ciągnął – proszę cię, wypij całe to obrzydliwe Côtes du Rhône, którego nawarzyłaś, a potem bądź <p>uprzejma wyjść.
<p>Kieszonkowym korkociągiem majsterkowałam przy torebce, by rozwinąć pasek, który nagle wydał mi się przykrótki. On poszedł do sypialni. Pakował się. Nie musiał długo czekać na mój telefon.
<p>-	Cześć – odezwałam się zdwojonym głosem: z kuchni i z telefonu.
<p>-	To ty – ironizował. – Co porabiasz?
<p>-	Ach – westchnęłam. – Po swojemu marnotrawię czas.
<p>-	Pewnie upijasz się czerwonym winem.
<p>-	Skąd wiesz? – na moim głosie musiał się położyć cień uśmiechu. – Słuchaj, jestem w „Balzaku”. Może wpadniesz na lampkę Côtes du Rhône? 
<p>-	Gdzie jesteś, nie dosłyszałem?
<p>-	W „Balzaku” – krzyknęłam tak głośno, że niemal usłyszałam się podwójnie. – Wpadniesz? Mam wyrzuty sumienia, gdy tracę czas sama. 
<p>-	A ja mam nieznośnego kaca po czerwonym winie. Nie zmieszczę go w walizce.
<p>-	Nie stać cię na lekki nadbagaż? – próbowałam żartować. – Więc lecisz.
<p>-	Tak – wyraźnie ukrywał niezdecydowanie. – Jutro rano.
<p>-	Na długo?
<p>W moim pytaniu niedbałość igrała ze strachem.
<p>-	Na zawsze.
<p>Rozłączył się. 
<p>Robiłam wszystko tak, jak gdybym samą siebie miała przed oczami. Kilka kroków zaakcentowanych przez moje piękne szpilki: trzy kroki w kuchni, cztery w korytarzu. Wreszcie – skrzypnięcie drzwi i znajomy stukot na klatce. Przypomniało mi to jego ulubioną zabawę z odległych czasów, gdy kochał się we mnie tak szalenie, by ganiać za mną po mieście. Z jak wielką ochotą rzuciłby się teraz w pościg za mną-eteryczną, by minąć wszystkie nasze miejsca wzdłuż Chlebnickiej i by moje nogi, niczym smukłe kończyny gazeli zwodzące wygłodniałego drapieżcę<sup class="przypis">1</sup> jeszcze raz obrać za cel. Nie mógł się domyślać, w jaką gonitwę wdaje się tym razem, tak doskonale wszystko zaplanowałam. „Czy była tu Olga z krwi i kości, czy tylko ta ze zmysłów i z kalendarza, ta wcześniejsza?” – głowił się zapewne, a ja już biegłam. Oczami wyobraźni widziałam, jak przywiera do drzwi i powtarza znany na pamięć rytm moich kroków. Po chwili w tym dokładnie rytmie stanął na dżdżystej ulicy. „Czy wywiodła mnie z domu sama Olga, czy to jej widmo zwodzi mnie w kierunku Domu Angielskiego, mija jedno, dwa, trzy przedproża ozdobione kamiennymi kulami, kamiennymi torebkami? Czy to naprawdę Olga przemyka obok tylnej fasady Dworu Artusa czy może to jakieś podłe złudzenie, które skłoniło mnie do samobójczego rzucenia się w odmęty ulicy Chlebnickiej?” – musiał rozmyślać, dobiegając do Café Mon Balzak<sup class="przypis">2</sup>.
<p>Prawdziwa czy też zjawa, nie mógł mi zarzucać, że go zostawiłam na pastwę losu. Dałam mu dokładne wskazówki. Byłam więcej niż pewna, że przestudiował je wystarczająco wnikliwie, by wiedzieć, że nasz krótki bieg tym razem kończy się w „Balzaku”. 
<p>Nie od razu zdołał wejść do kawiarni. Pucołowaty ochroniarz oznajmił mu zapewne, że lokal jest nieczynny, lecz łowca mój był zdeterminowany. O tak, niektórym może się wydawać, że ten łagodny szaleniec był zwykłym nieudacznikiem, ale ja zawsze wiedziałam, że w sytuacjach podbramkowych, a zwłaszcza gdy chodzi o mnie, on się potrafi uciec do najbardziej chytrych rozwiązań. Jak sobie poradził z ochroniarzem – nie wiem. Z pewnością wspomniał, że zna właścicielkę albo że ta kawiarnia to zakład pracy chronionej, co w obu przypadkach musiało zadziałać. „Balzak” to była klasa i kultura<sup class="przypis">3</sup>.
<p>Światła kawiarni jarzyły się przyjemnie, mimo to wnętrze świeciło pustkami. W środku wszystkie stoliki miał jak na dłoni, wszystkie beze mnie – bo tak chciał je widzieć. Przeszedł do mniejszej sali, zarezerwowanej dla ekstrawaganckiej pary: szykownego mężczyzny z cygarem i dziwnie znajomej kobiety na wózku. Menadżerka nadskakiwała tej dwójce skwapliwie.
<p>-	Jest Olga? – spytał z oddali.
<p>-	Zaraz, zaraz – wymachiwała ręką, próbując okiełznać krążące wokół głowy talerze. 
<p>Uśmiechnął się do siebie<sup class="przypis">4</sup>. Na co dzień menadżerka zaszywała się w kawiarnianym gwarze i sącząc wino prowadziła ożywione dyskusje na tematy pretendujące do miana kontrowersyjnych. Weźmy na przykład „Nieludzki aspekt kastrowania kotów” – rozmowa, której ona i mój kochany przyrodnik nigdy nie mogli dokończyć, ciągnęli ją jak tego kota za ogon. Teraz Honorata z największą dyskrecją dała mu znak, by poczekał przy barze. 
<p>Tam go zagadnął kudłaty barman o przyjemnej aparycji, którego nigdy wcześniej w Mon Balzak nie widziałam<sup class="przypis">5</sup>.
<p>-	Czego się napijesz?
<p>-	Macie Côtes du Rhône? – powiedział bez namysłu.
<p>-	Panihonoratomamykodiron? – wrzasnął kelner na wielki pusty lokal.
Kodiron® – modny lek na rozstania, na życie, na gazy. Teraz okazywało się, że być może równie skuteczny na świat beze mnie<sup class="przypis">6</sup>. Gorzkawy kodiron zaległ we wnętrzu pustej kawiarni. Honorata wróciła do baru rozjuszona.
<p>-	Za chwilę wyrzucę cię z pracy – groziła kudłatemu barmanowi.
<p>-	To trzeci raz dzisiaj – wypalił. – A czy chociaż raz mnie pani przyjęła?
<p>-	Będę robić, co mi się żywnie podoba. A ty będziesz robić, co ci każę. Zachowuj się przyzwoicie, nie wrzeszcz! Urwanie głowy z tą delegacją.
<p>Wtedy go rozpoznała.
<p>-	Macie Côtes du Rhône? – powtórzył z uniesieniem brwi, szarmancko, jak to on potrafił.
<p>-	To ty... Côtes du Rhône, Côtes du Rhône... – pocieszna Honorata zaczęła się krzątać za barem. – Gdzieś tu było. I zdaje się, długo na ciebie czekało. 
<p>-	Od kiedy?
<p>-	Nie zawracaj mi głowy, nie prowadzę terminarza, a dzisiaj mam tu ważnych znajomych z Francji.
<p>-	Czyżby Nicolas Sarkozy?
<p>Menedżerka wymownie uderzyła się w czoło<sup class="przypis">7</sup>.
<p>-	Spaliłam – jęknęła. – Z Holandii. 
<p>Kelner nieufnie odprowadził ją wzrokiem na barowe zaplecze, niby to zajęty przygotowywaniem zakąski do wina<sup class="przypis">8</sup>. Następnie zwrócił się szeptem do mojego skonfundowanego tropiciela.
<p>-	Cały problem w tym, że ja nie wiem, czy już tu pracuję, czy już nie pracuję. Mógłbyś ją spytać? 
<p>-	A mnie co do tego?
<p>-	Sorry, wyglądacie na znajomych.
<p>-	Napiję się z tobą, byle dyskretnie – powróciła Honorata z okurzoną butelką.
<p>I jakąż to butelkę przyniosła? Flaszkę z naszej spiżarni, bordowe Côtes du Rhône odręcznie przeze mnie opisane<sup class="przypis">9</sup>.
<p>-	Otwieraj – rozkazała kudłatemu. I byłby dobrze, gdybyś się tak nie gapił na ambasadora – upominała Honorata, mimo że sama nie odrywała oczu od tajemniczego stolika.
<p>Kelner jęknął razem z ustępującym korkiem i bez słowa podał wino. Najpierw, z zachowaniem etykiety, podał nieco na dnie dla mojego smakosza, a dopiero gdy ten skinął z aprobatą, do jednej trzeciej napełnił dwa pękate kieliszki. Mój wybredny stuknął się z Honoratą na zdrowie. On z Honoratą – niewiarygodne! Ciekawe, czy wciąż pamiętał, jak opowiadałam o Honoracie, która wstydziła się nazwać kawiarnię swoim topornym imieniem, więc poszukała ekwiwalentu w osobie najsłynniejszego Honoriusza<sup class="przypis">10</sup>.
<p>-	Była tu Olga? – spytał.
<p>-	Tylko swobodnie – pouczyła go Honorata węsząca w serze. – W całym tym szaleństwie spróbujmy uniknąć atmosfery podejrzliwości. Ach, lubię zamknięte imprezy – dodała, smakując wino.
<p>-	Pół-zamknięte. Ja wszedłem.
<p>Spojrzała na niego z politowaniem.
<p>-	Wszedłeś, bo była tutaj Olga, głupcze. Prosiła, żeby cię wpuścić. 
<p>-	Olga jest ważniejsza niż niderlandzcy notable?
<p>-	Jest stałą klientką – zauważyła z szacunkiem, co jego rozśmieszyło do łez.
<p>-	Więc była tu – powtórzył.
<p>-	Spaliłam – Honorata stuknęła się w czoło.
<p>Kelner im przerwał.
<p>-	Wołają panią. 
<p>-	Czego chcą?
<p>-	Nie wiem. Ja jestem z Szabla, nie znam holenderskiego.
<p>-	Ty poleruj, cholera. 
<p>-	Poli, poli, paj – zaświergotał<sup class="przypis">11</sup>.
<p>W ten sposób Honoracie udało się czmychnąć. Kelner tymczasem zabrał się za szkło. 
<p>-    Jestem tu pierwszy dzień – rzucił niby na usprawiedliwienie.
<p>-	Wszyscy tak mówią – prychnął mój grubianin.
<p>-	Ja nie mówię, ja przysięgam!
<p>-	Posłuchaj mnie uważnie. Szukam pewnej kobiety. Ma na imię Olga, to znajoma Honoraty<sup class="przypis">12</sup>.
<p>Kelner ostentacyjnie rozejrzał się po barze i szepnął:
<p>-	Wiele o niej słyszałem.
<p>Polerował dyskretnie.
<p>-	W ciągu jednego dnia tyle się o niej  n a s ł y s z a ł e ś ? – dociekał mój przebiegły.
<p>-	Jest stałą klientką – powtórzył za Honoratą tamten spryciarz.
<p>-	Jeżeli jest stałą klientką, może jednak mam szansę ją tu spotkać?
<p>Kelner cmoknął.
<p>-	Pytasz mnie, czy jest szansa, że spotkasz panią Olgę. A ja pytam, czy jest szansa, że spotkam tu Mrs. Job-Inson?
<p>Nucił piosenkę przez zasznurowane usta, mimo to coś wściekle niebieskiego wyzierało z jego półsłówek.
<p>-	Przepraszam – syknął protekcjonalnie mój detektyw – ale czy nie mógłbyś otwierać szerzej ust, gdy do mnie mówisz?
<p>Kelner przerzucił ścierkę przez ramię, jakby to był karabin i wypalił z agresją:
<p>-	O co tobie chodzi, koleś? Szukasz plomby, to ją znajdziesz<sup class="przypis">13</sup>.
<p>Wraz ze złotą plombą wypadła mu z gęby błękitna głoska „blu” i jak odbezpieczony granat potoczyła się po barze<sup class="przypis">14,15</sup>.
<p>Mój niedoszły noblista nerwowo rozejrzał się po lokalu. Sądzę, że gdy już zobaczył język tamtego, postanowił co prędzej zabierać się z „Balzaka”. W końcu sam wiedział najlepiej, że niebieski wirus zbyt jest zaraźliwy, by z się z nim bratać po wieczornych barach. 
Tutaj mój wspaniały plan zawisł na włosku. Sprawę uratowała Honorata, która akurat gdy chciał wychodzić, powróciła od ambasadorskiego stolika (doskonały timing!). Pod nosem trajkotała: „Rozstania...”. 
<p>-    Co za „rozstania?” – ofuknął ją. 
<p>Honorata spojrzała czupurnie.
<p>-	Ci tutaj się rozstają – wskazała na stolik ambasadorski.
<p>-	Ale ta kobieta jest malutka – zauważył zdziwiony.
<p>-	To artystka. W Londynie jest taka jedna. Jeździ po Hyde Parku na elektrycznej żyrafie, ale nie dam głowy, czy to ta. Musiałabym spytać Olgi.
<p>-	Więc pozwól jej wreszcie wyleźć spod lady!
<p>Honorata doceniła dowcip. Zmrużyła kocie oczy.
<p>-	Uwolnimy Olgę – wymamrotała z cieniem przemocy (język jej powoli niebieszczał). – Ale najpierw dokończymy wino.
<p>Tak pili przygotowane przeze mnie zdradliwe wino. Pili, a kudłaty uparcie wycierał dziurę w trzecim kieliszku, który dla kogo mógł być przygotowany, jeśli nie dla mnie<sup class="przypis">16</sup>? Honorata nagle się zorientowała, że „w zasadzie sama może zapytać” i znów pobiegła do swoich ambasadorów. 
<p>	Polerujący kelner, dotąd powód dzikiej irytacji mojego ukochanego, teraz zaczynał budzić w nim litość<sup class="przypis">17</sup>.
<p>-	Nie znajdę tu pracy – kelner stwierdził komicznie, podgryzając chipsa. – Zresztą wcale mi nie zależy. Ona jest stuknięta. Ma się za kosmopolitkę, a zwykła z niej Moreska.
<p>-	Gdzie jest Olga, powiedz lepiej. 
<p>-	Nie wiem, przyjacielu. Od dawna nie było jej „na bluetongu” – westchnął znad polerowanego kieliszka. 
<p>-	Tak, to Emma Dick! – z głupawym uśmieszkiem wróciła do baru Honorata.
<p>-	Gdzie Olga? – spytał mój coraz bardziej napastliwy rycerz.
<p>-	Nie wiem, przyjacielu – odrzekła z powiek trzepotem, upiła wina. – Od dawna jej tu nie było.
<p>-	Od kiedy to?
<p>A kelner:
<p>-	Ho-ho, ho-ho, ho-ho! 
<p>-	Poleruj, zarazo – weselej niż przedtem uciszyła go Honorata.
<p>Ach, wreszcie i ona miała język bladoniebieski!
<p>-    Co to znaczy „Moreska”? – mój ukochany dopytywał kelnera rozpaczliwie<sup class="przypis">18</sup>.
<p>-	U mnie, w Szablu mówi się u tak na Cyganów: Mores, Moreska.
<p>-	Jesteś ksenofobem? – żywiołowo zareagowała Honorata.
<p>-	A pani nie jest podłą kapitalistką? 
<p>Spokojnie odrzucił ścierkę na bar i zdjął fartuch.
<p>-    Pracuję osiem godzin, jest mi pani winna posiłek.
<p>Uświadomiła mu dość dosadnie, że jeszcze ani minuty tu nie pracuje i „gówno panierowane – poleruj!”. 
<p>-	Pierwszy dzień, a tak się szarogęsi… – westchnęła na stronie.
<p>-	Dlaczego się go nie pozbędziesz? – pytał szeptem mój najdroższy. – Widziałaś jego język? Ta choroba zabija!
<p>-	Zakład pracy chronionej – bezgłośnie mrugnęła Honorata. – Poza tym trzeba się bawić, trzeba żyć, cholera! Wkrótce i tak powoła nas do siebie ten bóg o błękitnym języku, czy nie mam racji?
<p>Nieco wstawiona zaczęła samotnie wirować po lokalu w błędnym walcu. Dłoń jej ucałował wyrosły nagle ambasador. 
<p>-	O n o r a t a  – zapytał wytrawnie, z francuskiego, a następnie powiedział coś, co bezsprzecznie niosło w sobie krągły kształt mojego imienia.
<p>Gdy ambasador wrócił do swojego stolika, mój kochany (wyraźnie już nerwowy) kazał Honoracie powiedzieć, o czym rozmawiali. 
<p>-	Pytał, czy przez Polskę przepływa znana rzeka „Wolga” – zakpiła.
<p>W tym miejscu niebieska linia rosyjskiej rzeki, skopiowana jak przez kalkę w kalendarzu, musiała – bo  tak to zaprojektowałam – musiała stanąć mu przed oczami: szeroki, spokojny nurt i bezkresna nizina<sup class="przypis">19</sup> zachodniej Rosji.
<p>-	Jezu – zawołał kelner. – Przecież to jest Olga!
<p>Oczywiście żartował, mnie wciąż tam nie było. Mimo to Honorata zrobiła minę, mówiącą, że miarka się przebrała. Nakazała poufałemu kelnerowi natychmiast opuścić lokal.
<p>-	Niby dlaczego? – pytał.
<p>-	Dziura! – mój spostrzegawczy kochanek wskazał na trzeci kieliszek.
<p>-	Wywiercił – bez większego zaskoczenia stwierdziła Honorata.
<p>Kelner się upierał, że nigdzie nie pójdzie, dopóki menadżerka nie da mu posiłku. Mówił to z językiem wściekle granatowym, czego zapewne nie mógł zdzierżyć mój mężczyzna, więc wstał z oczywistym zamiarem sprania głupka. 
<p>-	Dość, pajacu<sup class="przypis">20</sup> - wrzasnął.
<p>Honorata zręcznym chwytem za łokcie przytrzymała zapalczywca.
<p>-	Żadnych burd przy ambasadorze – syknęła przez zęby.
<p>-	Da pani jeść, to może wyjdę. Nie da pani – niech mnie pierze. Mnie: śmiertelnie chorego – zajęczał.
<p>To, co się działo przez kilka następnych minut potrzebnych kuchni do przyrządzenia steku z frytkami nie zasługuje na przytaczanie<sup class="przypis">21</sup>. Gdy ustały jadowite obelgi oraz udaremniane jeden za drugim przez ochroniarza rękoczyny (mój waleczny miewał niestety swoje skłonności), kuchnia wydała wreszcie posiłek. Stek z frytkami. Kelner zabrał się do jedzenia. 
<p>-	Na marginesie: czy nie sądzisz, że kastrowanie kotów... – zaczęła stary wywód Honorata i  mówiła, mówiła, mówiła, a mój ukochany słuchał jej, słuchał, słuchał, tak że znudzony ochroniarz zwolnił nieco ucisk. 
<p>-	Bo czemu kotki, a nie pieski? – zawiesiła Honorata. 
<p>-	Kot ma coś z eunucha<sup class="przypis">22</sup> – poddał mój żartowniś.
<p>Ubawiony kelner zamiauczał.
<p>-	Wie pani – przecisnął przez zapchane stekiem usta – moja koleżanka z klasy miała na imię Peta.
<p>-	Tylko się nie udław.
<p>-	Ach, stek doskonały – fałszywie się rozsmakowywał kelnerzyna. – Idealny. Blue… Choć trąci ozorkami – dodał w jego kierunku, a ja spojrzałam przerażona z mojej deszczowej chmurki.
<p>Wtedy bowiem dopełnił się mój plan w formie najokrutniejszej z możliwych. Mogę z pełną odpowiedzialnością powiedzieć, że oboje: on w „Balzaku” i ja, gdziekolwiek wtedy byłam, nagle doświadczyliśmy „błękitnego olśnienia”. 
<p>Pod jego wpływem mój biedny doktor Bluetongue wyrwał się ochroniarzowi, chwycił porzucony na barze klucz francuski-korkociąg, by z całej siły wbić go w swój sztywny, granatowy język. Raz, drugi, trzeci – bez opamiętania katował wywalony z ust narząd<sup class="przypis">23</sup>, bezgranicznie szczęśliwy, że oto się go pozbywa elektywnie, nim będzie za późno. Robiąc to musiał mieć przed oczami te wszystkie sceny z kalendarza: Sarkozy’ego, van Gogha, kodiron, Wołgę, całą moją szmirę.
<p>Rozpaczliwy akt samookaleczenia przerwał ochroniarz, lecz było za późno. Wielki kawał języka leżał na posadzce i jeszcze tętnił żywobłękitną krwią. 
<p>Cała reszta obecnych w Café Mon Balzak stanęła jak wryta. 
<p>-	Świr, świr – wyśpiewał kudłaty dźwięczniutkim falsetto.
<p>-	Miał pan rację – powiedziała do „ambasadora” Honorata, wskazując na opróżnioną butelkę trefnego Côtes du Rhône. – Cały atrament, który tu przelała nie starczy, by opisać takiego wariata.
<p>-	Carel van Blauwtong – przedstawił się okaleczonemu niby-ambasador. 
<p>Mój luby zaszlochał, rozmyślając zapewne o tym wymarzonym wspólnym zdjęciu, dla którego kiedyś samemu diabłu duszę by zaprzedał, a które teraz, na brudnej podłodze „Balzaka” przeistoczyło się w żałosną, niebieską jatkę.
<p>-	Dzwońcie po karetkę!
<p>-	Dzwońcie po Olgę.
<p>Gdzieś w drugim końcu sali rozległ się telefon.
<p>-	<i>I’ll get it!</i> – wołała Emma Dick, nie mogąc dosięgnąć własnej komórki. – <i>I’ll get it, I’ll get it, just pass me the phone, please!</i> – krzyczała karlica, jak zwykle opuszczona.
<p>-	Kto dzwoni? – zawisło wreszcie najtrudniejsze z pytań.
<p>-	Myślę, że Olga – odważyła się Honorata.
Olga – czyli kto?
    </p>
    <br>
      <br>
        <br>
          <br>
          <br>
        <br>
          <br>


    <p>PRZYPISY:</p>
    <div class="przypisy">
    <p><sup class="przypis">1 </sup>Tak właśnie się czułem.
        <p><sup class="przypis">2 </sup>Tak też myślałem.
            <p><sup class="przypis">3 </sup>Nie wiem, co Olga widziała w tym miejscu. Dla mnie ten lokal od zawsze wydawał się zwyczajną speluną.
                <p><sup class="przypis">4 </sup>Dokładnie taki rysunek umieściła Olga w kalendarzu, podpisując go po prostu: „Honorata”
                    <p><sup class="przypis">5 </sup>Jego obecności Olga nie uwzględniła w kalendarzu.
                        <p><sup class="przypis">6 </sup>Lśniąca reklama Kodironu® fabrycznie wklejona w safianowy kalendarz między strony 222 i 223 jest wszystkim, jak mniemam, znana.
                            <p><sup class="przypis">7 </sup> „Czyżby i ona czytała kalendarz Olgi?” – pomyślałem.
                                <p><sup class="przypis">8 </sup>delikatesowy ser lazur z pobliskiego sklepu 24h.
                                    <p><sup class="przypis">9 </sup> Reprodukcję etykietki można również znaleźć w stosownym miejscu kalendarza.
                                        <p><sup class="przypis">10 </sup> Naturalnie, że pamiętałem. „Tak się narodził >>Balzak
                                            <<” – lubiła dokańczać Olga. <p><sup class="przypis">11 </sup>Mogłoby to być doskonałym cytatem z kalendarza Olgi, ale jak wspomniałem – obecność kelnera nie została w nim uwzględniona.
                                                <p><sup class="przypis">12 </sup>„Honoratagdziejestolga?” – wystraszyłem się, że wrzaśnie ten niezrównoważony typ, na szczęście się powstrzymał.
                                                    <p><sup class="przypis">13 </sup>„Złota” – doceniłem wypełnienie błyszczącej czwórki, którą kudłacz wyszczerzył w zapamiętaniu. Dotarło do mnie, że może być z nim niełatwo, bo chojrak gotów się na mnie rzucić. Żeby trochę go ugłaskać, zdziwiłem się „że też jeszcze takie robią”. „Robią. U mnie, w Szablu” – odparł z dumą.
                                                        <p><sup class="przypis">14 </sup> Zamarłem: więc on był chory!
                                                            <p><sup class="przypis">15 </sup> Chłopak ten burzył idealny scenariusz sceny, to chyba już widać.
                                                                <p><sup class="przypis">16 </sup> Ten kieliszek to mój Święty Graal.
                                                                    <p><sup class="przypis">17 </sup> Litości, tyś najkarlejszym z uczuć!
                                                                        <p><sup class="przypis">18 </sup> Cokolwiek chciałem z gada wyciągnąć.

                                                                            <p><sup class="przypis">19 </sup> Dziś ten wyimaginowany krajobraz kojarzy mi się bezsprzecznie z holenderskimi polderami wokół Lelystad.
                                                                                <p><sup class="przypis">20 </sup>Przyznam, że w tamtym momencie zenitu sięgnęło moje cierpienie, mój ból, a tęsknota za Olgą stała się wręcz niemożliwa do zniesienia.
                                                                                    <p><sup class="przypis">21 </sup>W rzeczywistości niewiele z tego pamiętam.
                                                                                        <p><sup class="przypis">22 </sup>Być może powiedziałem coś w tym stylu.
                                                                                            <p> <sup class="przypis">23 </sup>Te bóle, których opowiadając to doznaję na nowo, pan Carel nazywa „fantomowymi”.
                                                                                            </p>
</div>
          
    









<script defer src="https://use.fontawesome.com/releases/v5.0.6/js/all.js"></script>

</body>
</html>